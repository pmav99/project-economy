##########################
Τι είναι το Δημόσιο Χρέος;
##########################

:lang: el
:date: 2015-02-02
:modified: 2015-02-03
:author: Θανάσης Αργυρίου
:tags: Ελλάδα, Δημόσιο Χρέος
:category: Δημόσιο Χρέος
:series:  Δημόσιο Χρέος
:slug: τι-είναι-το-δημόσιο-χρέος;
:summary: Μάθετε όλα όσα πρέπει να ξέρετε για το Δημόσιο Χρέος. Πως δημιουργείται πως μετράται και,
          κυρίως, πως διογκώνεται.

Εισαγωγή
--------

Ίσως το πιο καυτό θέμα της οικονομικής επικαιρότητας είναι το Δημόσιο Χρέος (|ΔΧ|) της Ελλάδας.
Σύμφωνα με `τελευταία στοιχεία`_ της Eurostat (22/01/2015) το Δημόσιο Χρέος της Ελλάδας στο τέλος
του Σεπτέμβρη του 2014 ήταν 315,5 δις ευρώ και αντιστοιχούσε στο 176% του |ΑΕΠ|.

.. _τελευταία στοιχεία: http://ec.europa.eu/eurostat/statistics-explained/images/c/c0/QGFS_Publication_22_01_2015.xlsx

Τι είναι όμως το Δημόσιο Χρέος στο όνομα του οποίου μας έχουν πάρει τα αυτιά;

Ορισμός
-------

Η επίσημη ονομασία του Χρέους, όπως αυτό ορίζεται από την |ΕΕ| στα πλαίσια της «Διαδικασίας
Υπερβολικού Ελλείμματος»[ref]Θα το ακούσετε και με το παρατσούκλι «Χρέος κατά Μάαστριχτ».[/ref] έχει
πολλά προσδιοριστικά επίθετα (σαν τους Ισπανούς ένα πράγμα...). Ορίζεται λοιπόν ως:

    «ακαθάριστο, ονομαστικό, ενοποιημένο χρέος του συνόλου της Γενικής Κυβέρνησης»

Τι σημαίνουν όμως οι όροι αυτοί; Ας τα πάρουμε έναν έναν.

Σύνολο της γενικής Κυβέρνησης
+++++++++++++++++++++++++++++

Στα οικονομικά, όταν λέμε «συνόλο της Γενικής Κυβέρνησης» εννοούμε **το άθροισμα του χρέους των
διάφορων υποτομέων της Κυβέρνησης**, δηλαδή το άθροισμα του χρέους:

* της κεντρικής κυβέρνησης,
* των Οργανισμών Τοπικής Αυτοδιοίκησης (ΟΤΑ),
* των διάφορων |ΝΠΔΔ| (π.χ. Νοσοκομεία, ΑΕΙ-ΤΕΙ) και
* των Οργανισμών Κοινωνικής Ασφάλισης (ΟΚΑ).

Με άλλα λόγια, ό,τι χρωστάν οι Δήμοι και τα Ταμεία προσμετράται στο χρέος του δημοσίου.

Ακαθάριστο χρέος
++++++++++++++++

« **Ακαθάριστο χρέος** » σημαίνει ότι εξετάζουμε *μόνο* ό,τι χρωστάει το Δημόσιο και όχι ό,τι του
χρωστάνε.  Αν αφαιρέσουμε τις απαιτήσεις που έχει το Δημόσιο έναντι τρίτων, τα χρήματα με άλλα λόγια
που χρωστάμε όλοι μας στο κράτος, τότε προκύπτει το λεγόμενο «καθαρό χρέος».

Ο λόγος για τον οποίο στους υπολογισμούς χρησιμοποιούμε το «ακαθάριστο χρέος», είναι γιατί είναι πιο
*ασφαλές* στον υπολογισμό του και αυτό γιατί απλούστατα, το Δημόσιο, υποτίθεται ότι είναι φερέγγυο
και ότι πληρώνει ό,τι χρωστάει, εν αντιθέσει με τους ιδιώτες που όλο και βαράνε και κανένα
κανονάκι... οέο!

Το γεγονός ότι στην Ελλάδα το Δημόσιο έχει προχωρήσει σε μια επιλεκτική στάση πληρωμών τα τελευταία
χρόνια είναι μια άλλη συζήτηση...

Ονομαστικό χρέος
++++++++++++++++

« **Ονομαστικό χρέος** » σημαίνει ότι το χρέος υπολογίζεται με βάση την αρχική αξία έκδοσης και όχι
την αξία που πιάνει στην αγορά.

Όπως πιθανά γνωρίζετε, οι τίτλοι χρέους (ομόλογα) που εκδίδει το Δημόσιο είναι αντικείμενο
συναλλαγών στην αγορά, και υφίστανται διαρκώς αυξομειώσεις της τιμής τους.  Όμως, αυτό που τελικά
μετράει είναι η χρηματική αξία που θα καταβάλλει το Δημόσιο κατά τη λήξη του ομολόγου, το οποίο
είναι ίσο με το ποσό για το οποίο εκδόθηκε.

Ενοποιημένο χρέος
+++++++++++++++++

H εξήγηση αυτού του όρου είναι λίγο πιο δύσκολη. Δώστε προσοχή λοιπόν.

« **Ενοποιημένο χρέος** » σημαίνει ότι χρέος κάποιου Νομικού Προσώπου του Δημοσίου (|ΝΠΔ|) το οποίο
ανήκει σε κάποιο άλλο |ΝΠΔ| δεν προσμετράται στο συνολικό Δημόσιο Χρέος.  Αυτό συμβαίνει γιατί στον
ισολογισμό του κράτους τα χρέη του ενός |ΝΠΔ| θεωρούνται ως περιουσιακά στοιχεία του άλλου, οπότε
στο συνολικό άθροισμα αλληλοακυρώνονται.

Με άλλα λόγια εξετάζουμε *μόνο* τα χρέη του Δημοσίου προς τρίτους.

Το γεγονός αυτό έχει μεγάλη σημασία γιατί συνεπάγεται ότι σε όλες τις χώρες εκτός των χωρών της
Ευρωζώνης, κάθε ποσό που βρίσκεται στην κατοχή της Κεντρικής Τράπεζας ενός κράτους δεν  προσμετράται
στο Δημόσιο Χρέος, καθώς κάθε φορά που η κυβέρνηση πληρώνει τόκους ή χρεολύσια στην Κεντρική Τράπεζα
αυτή στη συνέχεια τα μεταβιβάζει στο Δημόσιο ως έσοδα. Η απλή αυτή πραγματικότητα δημιουργεί πολλά
ερωτηματικά για το πως θα εφαρμοστεί το νέο πρόγραμμα  αγοράς ομολόγων της Ευρωπαϊκής Κεντρικής
Τράπεζας, αλλά αυτό είναι μια άλλη ιστορία.

Αυτά ήταν όλα;
++++++++++++++

Κατηγορηματικά **Όχι**!

Στο Δημόσιο Χρέος προσμετρούνται αποκλειστικά οι ακόλουθες τρεις κατηγορίες χρηματοοικονομικών
υποχρεώσεων:

* Δάνεια,
* Χρεόγραφα,
* Χαρτονομίσματα και Καταθέσεις.

Δηλαδή, δεν συμπεριλαμβάνονται οι υποχρεώσεις που προκύπτουν από ένα σωρό άλλα πράγματα όπως
χρηματοοικονομικά παράγωγα[ref]Τα CDS βρε κουτά![/ref], ασφαλιστικές εγγυήσεις, μετοχές και άλλοι
πληρωτέοι λογαριασμοί.

Κατά συνέπεια, το Δημόσιο Χρέος **δεν** περιλαμβάνει το σύνολο των υποχρεώσεων του Δημοσίου προς τον
Ιδιωτικό τομέα, αλλά **μόνο** αυτό που αποτελείται από δάνεια.

Αυτή η διαφορά έχει σημασία!

Σκεφτείτε, ότι μπορεί κάποιος απίθανος κυβερνήτης, σε κάποιο φανταστικό κράτος, να σταματήσει να
πληρώνει αυτά που χρωστάει στους ιδιώτες προμηθευτές του και να αποπληρώνει μόνο τα δάνεια του
Κράτους του. Με τον τρόπο αυτό θα εμφανίζει μείωση του δημοσίου χρέους, ανεξάρτητα αν οι συνολικές
υποχρεώσεις του δημοσίου μπορεί και να αυξάνονται...

Είπαμε όμως ε; Το κράτος είναι φανταστικό και ο κυβερνήτης απίθανος ;)

Σύνοψη
++++++

Κάπου εδώ, κλείνει η παρουσίαση αυτή του ορισμού του Δημόσιου Χρέους.  Αν όλα αυτά που αναφέρθηκαν
σας φαίνονται περίπλοκα ή δυσνόητα, τότε κρατήστε τουλάχιστον αυτό:

    Δημόσιο χρέος είναι **ένα μόνο τμήμα** του συνολικού χρέους που έχει ένα Κράτος προς **τρίτους**.

Πρακτικά αυτό σημαίνει ότι όταν μιλάμε για το «Χρέος ενός Κράτους», δεν εννοούμε όλο όλο το χρέος...
Έτσι; Να συνεννοούμαστε ;)

Αυτά για σήμερα. Την επόμενη φορά θα μιλήσουμε για τη σχέση Δημοσίου Χρέους και ΑΕΠ.

.. |ΕΕ|     replace:: :abbr:`EE (Ευρωπαική Ένωση)`
.. |ΔΧ|    replace:: :abbr:`ΔΧ (Δημόσιο Χρέος)`
.. |ΑΕΠ|    replace:: :abbr:`ΑΕΠ (Ακαθάριστο Εθνικό Προϊόν)`
.. |ΕΚΤ|    replace:: :abbr:`ΕΚΤ (Ευρωπαϊκή Κεντρική Τράπεζα)`
.. |ΔΝΤ|    replace:: :abbr:`ΔΝΤ (Διεθνές Νομισματικό Ταμείο)`
.. |ΝΠΔ|   replace:: :abbr:`ΝΠΔ (Νομικά Πρόσωπα Δημοσίου)`
.. |ΝΠΙΔ|   replace:: :abbr:`ΝΠΙΔ (Νομικά Πρόσωπα Ιδιωτικού Δικαίου)`
.. |ΝΠΔΔ|   replace:: :abbr:`ΝΠΔΔ (Νομικά Πρόσωπα Δημοσίου Δικαίου)`

