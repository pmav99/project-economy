##########################
Τι είναι το Δημόσιο Χρέος;
##########################

:lang: el
:date: 2015-02-02
:modified:
:author: Θανάσης Αργυρίου
:tags: Ελλάδα, Φάρσα, Πάνος, Θανάσης, Γιάννης, Παναγιώτης, Ελένη, Μάνα, Πατέρας, Γιάννης
:category: Οικονομικά
:series:  Ελληνικό Δημόσιο Χρέος
:slug: τι-είναι-το-δημόσιο-χρέος;
:summary: Μάθετε όλα όσα πρέπει να ξέρετε για το Δημόσιο χρέος. Πως δημιουργείται πως μετράται και,
          κυρίως, πως διογκώνεται.

Εισαγωγή
--------

Ίσως το πιο καυτό θέμα της οικονομικής επικαιρότητας είναι το Δημόσιο Χρέος της Ελλάδας. Σύμφωνα με
τα τελευταία στοιχεία της Eurostat (22/01/2015) το δημόσιο χρέος της Ελλάδας (|ΕΔΧ|) στο τέλος του
Σεπτέμβρη του 2014 ήταν 315,5 δις ευρώ και αντιστοιχούσε στο 176% του |ΑΕΠ|.

Τι είναι το δημόσιο χρέος στο όνομα του οποίου μας τυραννάνε; Σε επίσημη αργκό, το Δημόσιο Χρέος
όπως ορίζεται από την Ευρωπαϊκή Ένωση στα πλαίσια της Διαδικασίας Υπερβολικού Ελλείμματος
(κυκλοφορεί και με το παρατσούκλι Χρέος κατά Μάαστριχτ) έχει πολλά προσδιοριστικά επίθετα (όπως οι
Ισπανοί).

Το χρέος στο όνομα του οποίου μας τυραννάνε ορίζεται ως: “ακαθάριστο, ονομαστικό, ενοποιημένο χρέος
του συνόλου της Γενικής Κυβέρνησης”.

Όταν λένε του συνόλου της Γενικής Κυβέρνησης εννοούνε το άθροισμα του χρέους των διάφορων υποτομέων
της Κυβέρνησης, δηλαδή, της κεντρικής κυβέρνησης, των Οργανισμών Τοπικής Αυτοδιοίκησης (ΟΤΑ), των
διάφορων Νομικών Προσώπων Δημοσίου Δικαίου (π.χ. Νοσοκομεία, ΑΕΙ-ΤΕΙ) και  τέλος των Οργανισμών
Κοινωνικής Ασφάλισης (ΟΚΑ).

Ακαθάριστο χρέος σημαίνει ότι εξετάζουμε μόνο ότι χρωστάει το δημόσιο και όχι ό,τι του χρωστάνε. Αν
αφαιρέσουμε τις απαιτήσεις που έχει το δημόσιο έναντι τρίτων προκύπτει το καθαρό δημόσιο χρέος το
οποίο όμως δεν αποτελεί ασφαλή δείκτη γιατί, ενώ το δημόσιο είναι φερέγγυο και υποτίθεται ότι
πληρώνει ό,τι χρωστάει, ένας ιδιώτης μπορεί να μην είναι και τόσο “σιγουράκι”.

Ενοποιημένο σημαίνει ότι χρέος το οποίο έχει εκδοθεί από Νοπικά Πρόσωπα  ενός υποτομέα του δημοσίου
και το οποίο ανήκει σε κάποιο άλλο Νομικό Πρόσωπο του ίδιου ή άλλου υποτομέα του δημοσίου δεν
προσμετράται στο συνολικό Δημόσιο Χρέος. Αυτό συμβαίνει γιατί οι υποχρεώσεις ενός τομέα είναι
περιουσιακά στοιχεία ενός άλλου υποτομέα, οπότε στο συνολικό άθροισμα αλληλοακυρώνονται.

Το γεγονός αυτό έχει μεγάλη σημασία γιατί συνεπάγεται ότι σε όλες τις χώρες εκτός των χωρών της
Ευρωζώνης, κάθε ποσό που βρίσκεται στην κατοχή της Κεντρικής Τράπεζας ενός κράτους δεν  προσμετράται
στο δημόσιο χρέος, καθώς κάθε φορά που η κυβέρνηση πληρώνει τόκους ή χρεολύσια στην Κεντρική Τράπεζα
αυτή στη συνέχεια τα μεταβιβάζει στο δημόσιο ως έσοδα. Η απλή αυτή πραγματικότητα δημιουργεί πολλά
ερωτηματικά για το πως θα εφαρμοστεί το νεό πρόγραμμα  αγοράς ομολόγων της Ευρωπαϊκής Κεντρικής
Τράπεζας, αλλά αυτό είναι μια άλλη ιστορία.

Ονομαστικό σημαίνει ότι υπολογίζεται με βάση την αρχική αξία έκδοσης και όχι την αξία που πιάνει
στην αγορά. Οι τίτλοι χρέους που εκδίδει το δημόσιο είναι αντικείμενο συναλλαγών στην αγορά, και
υφίστανται αυξομειώσεις της τιμής τους διαρκώς. Όμως, αυτό που τελικά μετράει είναι η χρηματική αξία
που θα καταβάλλει το δημόσιο κατά τη λήξη του χρέους, το οποίο ορίζεται στην ονομαστική τιμή
έκδοσης.  Επίσης, στο εν λόγω δημόσιο χρέος ανήκουν αποκλειστικά τρεις κατηγορίες χρηματοοικονομικών
υποχρεώσεων: α) Δάνεια, β) Χρεόγραφα, γ) Χαρτονομίσματα και Καταθέσεις. Δηλαδή, δεν
συμπεριλαμβάνονται οι υποχρεώσεις που προκύπτουν από χρηματοοικονομικά παράγωγα, ασφαλιστικές
εγγυήσεις, μετοχές και άλλους πληρωτέους λογαριασμούς.

Επομένως, το δημόσιο χρέος δεν περιλαμβάνει το σύνολο των υποχρεώσεων του δημοσίου προς τον ιδιωτικό
τομέα, αλλά μόνο αυτό που αποτελείται από δάνεια. Έχει σημασία αυτή η διαφορά γιατί μπορεί κάποιος
απίθανος κυβερνήτης σε κάποιο φανταστικό σενάριο να σκεφτεί να μην πληρώνει αυτά που χρωστάει στους
ιδιώτες προμηθευτές για να αποπληρώνει δάνεια ώστε να εμφανίζει μειώση του δημοσίου χρέους, ενώ οι
συνολικές υποχρεώσεις του δημοσίου να αυξάνονται. Όταν λένε όλο δεν εννοούνε όλο...

Τέλος, αυτό που μετράει δεν είναι καθόλου (ναι καθόλου, καθόλου, καθόλου) το ποσό του δημοσίου
χρέους, αλλά το ποσοστό του δημοσίου χρέους σε σχέση με το Ακαθάριστο Εγχώριο Προϊόν (|ΑΕΠ|) μιας
χώρας. Το Ακαθάριστο Εγχώριο Προϊόν είναι το σύνολο των αγαθών και υπηρεσιών που παράγονταο εντός
μιας χώρας. Αντικειμενικά, μια χώρα με μεγαλύτερο ετήσιο προϊόν μπορεί να αποπληρώσει πιο εύκολα το
ίδιο ποσό δανεικών,  καθώς μεγαλύτερο εγχώριο προϊόν σημαίνει περισσότερα δημόσια έσοδα. Για
παράδειγμα, το δημόσιο χρέος της Ολλανδίας είναι 448,9 δις ευρώ (δηλαδή 133 δις ευρώ μεγαλύτερο από
της Ελλάδας) όμως το ποσό αυτό αντιστοιχεί μόλις στο 69% του |ΑΕΠ| της Ολλανδίας και κανείς δεν θεωρεί
πως είναι μεγάλο.

Αυτή η απλή διαίρεση (σαν αυτές που μαθαίνουμε στην  Α' Γυμνασίου) του ποσού του χρέους προς το |ΑΕΠ|
(Δημόσιο Χρέος/|ΑΕΠ|) αποτελεί το μέγεθος που έκαναν και κάνουν πως δεν καταλαβαίνουν οι ελληνικές
κυβερνήσεις και οι “εταίροι” - “σωτήρες”.

Πως όμως διογκώνεται το δημόσιο χρέος και γιατί μπορεί να πάρει τη μορφή χιονοστιβάδας;

Η αύξηση ή μείωση του δημοσίου χρέους ως ποσοστού του |ΑΕΠ| εξαρτάται από:

* το ετήσιο ύψος του δημοσίου ελλείμματος
* διάφορα έκτακτα δημόσια έσοδα ή έξοδα ή προσαρμογές χρέους
* το ύψος του επιτοκίου
* την αύξηση ή μείωση του |ΑΕΠ|

Ας δούμε κάθε παράγοντα ξεχωριστά:

* Ο πρώτος παράγοτας είναι το δημόσιο έλλειμμα. Κάθε χρόνο το δημόσιο έχει έσοδα και έξοδα. Αν τα
  έσοδα είναι περισσότερα έχει πλεόνασμα, αν τα έξοδα είναι περισσότερα έχει έλλειμμα. Για να
  καλύψει το έλλειμμα αυτό το δημόσιο χρειάζεται δανεικά.

Με απλά λόγια, το δημόσιο χρέος του 2015 είναι ίσο με το χρέος του 2014 συν το δημόσιο έλλειμμα. Το
δημόσιο χρέος αυξάνεται όταν τα νέα δανεικά που παίρνει κάθε χρόνο είναι περισσότερα από αυτά που
ξεχρεώνει.

Όμως, ένα (μεγάλο) μέρος των εξόδων δεν αφορά τις καθαρά λειτουργικές ανάγκες του αλλά την
αποπληρωμή τόκων για τα δανεικά των προηγούμενων ετών. Αν αφαιρέσουμε τα έξοδα για τόκους προκύπτουν
τα πρωτογενή έξοδα. Αν τα έσοδα είναι λιγότερα από τα πρωτογενή έξοδα, τότε το δημόσιο έχει
πρωτογενές έλλειμμα. Σε αυτή την περίπτωση χρειάζεται δανεικά, όχι μόνο για να πληρώσει τους τόκους
που χρωστάει, αλλά και για τις λειτουργικές του ανάγκες. Σε αντίθετη περίπτωση, αν τα έσοδα είναι
περισσότερα από τα πρωτογενή έξοδα, το πρωτογενές αποτέλεσμα είναι πλεονασματικό. Αυτό σημαίνει ότι
μπορεί να χρησιμοποιεί ένα μέρος του πρωτογενούς πλεονάσματος αυτού για να ξεπληρώνει τα παλιά χρέη.

* Ο δεύτερος παράγοντας μεταβολής του δημοσίου χρέους είναι οι προσαρμογές ελλείμματος ή χρέους μη
  τακτικού χαρακτήρα. Εκτός από τα έσοδα και έξοδα που αφορούν μόνιμες λειτουργίες του δημοσίου
  μπορεί να προκύψουν έσοδα και έξοδα που δεν έχουν μόνιμο χαρακτήρα. Για παράδειγμα
  η ιδιωτικοποίηση μιας δημόσιας επιχείρησης αποφέρει έσοδα εκείνο το έτος, αλλά δεν μπορεί να
  επαναληφθεί τα επόμενα. Το ίδιο ισχύει και με οποιεσδήποτε μειώσεις ή διαγραφές χρέους όπως π.χ.
  το κούρεμά του. Αντίστοιχα, η ανακεφαλαίωση των τραπεζών από το δημόσιο δεν αποτελεί τακτική
  δαπάνη που θα επαναλαμβάνεται για όλα τα έτη (αν και στην πράξη γίνεται εδώ και πολλά συνεχόμενα
  έτη, αλλά αυτό είναι μια ξεχωριστή ιστορία …)

* Το ύψος του επιτοκίου δανεισμού είναι σημαντικός παράγοντας, καθώς μια αύξηση στο επιτόκιο
  σημαίνει ότι για το ίδιο ποσό δανεικών το δημόσιο πληρώνει όλο και μεγαλύτερους τόκους. Αν το ποσό
  των τόκων είναι μεγάλο, ακόμα και με πρωτογενές πλεόνασμα, το δημόσιο μπορεί να έχει συνολικό
  έλλειμμα, με αποτέλεσμα το χρέος να αυξάνεται. Ένα σχετικά μεγάλο επιτόκιο μπορεί να δημιουργήσει
  δυναμική απότομης διόγκωσης του χρέους.

* Όμως, όπως εξηγήσαμε παραπάνω, αυτό που μετράει κυρίως δεν είναι το πόσο του χρέους, αλλά το ποσό
  του χρέους σε σχέση με το |ΑΕΠ|. Αν το |ΑΕΠ| αυξάνεται κάθε χρόνο πιο γρήγορα από το ποσό του δημοσίου
  χρέους, τότε το δημόσιο χρέος ως ποσοστό του |ΑΕΠ| μειώνεται, πράγμα που σημαίνει ότι ακόμα και ένα
  μεγαλύτερο ποσό χρέους είναι πιο έυκολο να αποπληρωθεί.

Σχηματικά, οι παράγοντες μεταβολής του δημοσίου χρέους μπορεί να απεικονιστούν ως εξής:

Αν όμως, λόγω κάποιου τραγικού δυστυχήματος, μια χώρα βρεθεί σε μια κατάσταση όπου το ποσό του
χρέους αυξάνεται και το εγχώριο προϊόν μειώνεται, τότε το πρόβλημα παίρνει διαστάσεις χιονοστιβάδας.
Το δυστύχημα αυτό συνέβη στην Ελλάδα μετά την ένταξή της στο μηχανισμό “στήριξης”.

Τα συγκεκριμένα δεδομένα δεν χωρούν αμφισβήτηση. Σύμφωνα με τα στοιχεία της Γιούροστατ το δημόσιο
χρέος της Ελλάδας μετά από 5 χρόνια “διάσωσης” όχι μόνο δεν μειώθηκε, αλλά αυξήθηκε κατακόρυφα.

Το δημόσιο χρέος είναι 14,5 δις μεγαλύτερο από το 2009 και κυρίως, αυτό που μετράει είναι ότι το
δημόσιο χρέος ως ποσοστό του |ΑΕΠ| είναι 50% μεγαλύτερο από αυτό που μας έριξε στο μηχανισμό
“στήριξης”. Αναμφισβήτητα, το πρόγραμμα “διάσωσης” είναι εκ πρώτης όψεως παντελώς αποτυχημένο ως
προς το διακυρηγμένο στόχο του.

Στην επόμενη ενότητα θα δούμε πιο συγκεκριμένα γιατί η πραγματικότητα είναι πολύ χειρότερη από αυτή
που φαίνεται εκ πρώτης όψεως, γιατί το δημόσιο χρέος δεν είναι σε καμία περίπτωση βιώσιμο στα
πλαίσια του προγράμματος “διάσωσης” και γιατί η Ανάλυση Βιωσιμότητας του ελληνικού δημοσίου χρέους
του Διεθνούς Νομισματικού Ταμείου είναι αντιεπιστημονική φαντασία.

.. |ΑΕΠ| replace:: :abbr:`ΑΕΠ (Ακαθάριστο Εθνικό Προϊόν)`
.. |ΕΚΤ| replace:: :abbr:`ΕΚΤ (Ευρωπαϊκή Κεντρική Τράπεζα)`
.. |ΕΔΧ| replace:: :abbr:`ΕΔΧ (Ελληνικό Δημόσιο Χρέος)`
.. |ΔΝΤ| replace:: :abbr:`ΔΝΤ (Διεθνές Νομισματικό Ταμείο)`

